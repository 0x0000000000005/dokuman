# Önsöz

Her zaman bu kadar net olmamakla beraber, Rust programlama dili temelde *güç vermek* ile ilgilidir: Şu anda ne tür bir kod yazıyor olursanız olun, Rust size daha ilerisine gitme, daha önce ulaştığınızdan çok daha geniş bir alanda ve  çeşitlilikte güvenli program yazma gücünü verir.


Örneğin, bellek yönetimi, veri gösterimi ve eşzamanlılığın düşük düzeyli ayrıntılarıyla ilgilenen "sistem düzeyinde" çalışmayı ele alalım. Programlamanın bu alanı geleneksel olarak gizemli olarak görülmekte ve sadece yıllarını zorunlu olarak onun adı kötüye çıkmış tuzaklarından kaçınmayı öğrenmeye harcayan seçkin birkaç kişi tarafından erişilebilir durumdadır. Ve bu seçkin kişiler dahi kodlarını istismara, çökmeye yahut bozulmaya karşı korumak için dikkatli davranırlar.

Rust, bu tuzaklardan sıyrılıp kodlama serüveniniz boyunca size yardımcı olacak dost canlısı ve şık bir araç seti sağlayarak bu engelleri aşar. Daha düşük seviyeli kontrole dalması gereken programcılar, bunu Rust ile, geleneksel çökme veya güvenlik açıkları riskini üstlenmeden ve kararsız bir araç zincirinin detaylarını öğrenmek zorunda kalmadan yapabilirler. Daha da güzeli Rust sizin, hız ve bellek kullanımı açısından verimli ve güvenilir kodlara doğallıkla  yönelmenizi sağlayacak şekilde tasarlanmıştır.

Halihazırda düşük seviyeli kodlarla çalışan programcılar, tutku ve heveslerini diri tutmak amacıyla Rust'ı kullanabilirler. Örneğin, Rust'ta paralel işlemler, derleyicinin klasik hataları kolaylıkla yakalamasından dolayı nispeten düşük risk içerirler. Ek olarak kazaen çökmelere veya güvenlik açıklarına sebep olmayacağınızın güvencesiyle kodunuzda daha agresif iyileştirmeler gerçekleştirebilirsiniz.

Ancak Rust sadece düşük seviyeli sistem programlama ile sınırlı değildir. Her birinin basit örneklerini kitabın ilerleyen bölümlerinde bulacağınız CLI uygulamaları, web sunucuları ve başka pek çok kod çeşidinin yazılmasını keyifli hale getirecek kadar etkileyici ve ergonomiktir. Rust ile çalışmak, bir alandan diğerine geçiş yapabileceğiniz beceriler geliştirmenize olanak sağlarken; bir web uygulaması yazarak bu dili öğrenebilir, öğrendiklerinizi bir Raspberry Pi üzerinde kolaylıkla uygulayabilirsiniz.

Bu kitap tam olarak Rust kullanıcılarını güçlendirme potansiyeli taşırken, sadece Rust bilginizi değil, bir programcı olarak gelişim ve güveninizi de arttırmayı hedefleyen samimi ve ulaşılabilir bir metindir. Öğrenmeye hazırsanız buyrun başlayalım. Rust topluluğuna hoş geldiniz!

— Nicholas Matsakis ve Aaron Turon
